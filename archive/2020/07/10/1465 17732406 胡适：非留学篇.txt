#t 1465 17732406 Koppelbarg 2020-07-10 05:58:00 Koppelbarg 2020-07-10 05:58:00
胡适：非留学篇

#p 22753853 Koppelbarg 云中 2020-07-10 05:57:36
最近因为疫情，留学生遇到很大的困难
请重温老校长108年前作的非留学篇，跟从此文宗旨，前途是光明的
胡适之，共勉之 :)
================================================
                                                                                           非留学篇
                                                                                             胡适
吾久欲有所言，而逡巡嗫嚅，终未敢言。然吾天良来责，吾又不敢不言。夫欲有所言而不敢言，是恇怯懦夫之行，欺人以自欺者之为也。吾何敢终默？作《非留学篇》。
吾欲正告吾父老伯叔昆弟姐妹曰：
留学者，吾国之大耻也！
留学者，过渡之舟楫而非敲门之砖也；
留学者，废时伤财事倍功半者也；
留学者，救急之计而非久远之图也。
何以言留学为吾国大耻也？当吾国文明全盛之时，泱泱国风，为东洋诸国所表则。稽之远古，则有重译之来朝。洎乎唐代，百济、新罗、日本、交趾，争遣子弟来学于太学。中华经籍，都为异国之典谟；纸贵鸡林，以觇诗人之声价。猗欤盛哉！大国之风也。唐宋以来，吾国文化濡滞不进。及乎晚近百年，则国威日替，国疆日蹙，一挫再挫，几于不可复振，始知四境之外，尚有他国。当吾沉酣好梦之时，彼西方诸国，已探赜索隐，登峰造极，为世界造一新文明，开一新天地。此新文明之势力，方挟风鼓浪，蔽天而来，叩吾关而窥吾室，以吾数千年之旧文明当之，乃如败叶之遇疾风，无往而不败，于是睡狮之梦醒矣。忧时之士，惩既往之巨创，惧后忧之未已，乃忍辱蒙耻，派遣学子，留学异邦，作百年树人之计，以为异日急起直追之图。于是神州俊秀，纷纷渡海，西达欧洲，东游新陆。康桥、牛津、哈佛、耶尔、伯林、巴黎，都为吾国储才之馆，育秀之堂。下至东瀛三岛，向之遣子弟来学于吾国者，今亦为吾国学子问学论道之区。磋夫！茫茫沧海，竟作桑田；骇浪蓬莱，今都清浅。以数千年之古国，东亚文明之领袖，曾几何时，乃一变而北面受学，称弟子国，天下之大耻，孰有过于此者乎！吾故曰：留学者我国之大耻也。
吾所谓留学者，过渡之舟楫而非敲门之砖者，何也？吾国今日所处，为旧文明与新文明过渡之时代。旧文明非不可宝贵也，不适时耳。人将以飞行机、无烟炮袭我，我乃以弓箭、鸟統当之；人方探赜研几，役设雷电，供人牛马，我乃以布帆之舟、单轮之车当之；人方倡世界平等、人类均产之说，我乃以天王圣明、君主万能之说当之；人方倡生存竞争、优胜劣败之理，我乃以揖让不争之说当之；人方穷思殚虑，欲与他星球交通，我乃持天圆地方之说，以为吾国居天下之中，四境之上，皆蛮夷戎狄也。此新旧二文明之相隔，乃如汪洋大海，渺不可渡。留学者，过渡之舟楫也；留学生者，篙师也，舵工也。乘风而来，张帆而渡。及于彼岸，乃采三山之神药，乞医国之金丹，然后扬帆而归，载宝而返。其责任所在，将令携来甘露，遍洒神州；海外灵芝，遍栽祖国；以他人之所长，被我所不足，庶令吾国古文明，得新生机而益发扬光大，为神州造一新旧泯合之新文明，此过渡时代人物之天职也。今也不然。今之留学者，初不作媒介新旧文明之想。其来学也，以为今科举已废，进取仕禄之阶，惟留学为最捷。于是有钻营官费者矣，有借贷典质以为私费者矣。其来海外之初，已作速归之计。数年之后，一纸文凭，已入囊中，可以归矣。于是星夜而归，探囊出羊皮之纸，投刺作学士之衔，可以猎取功名富贵之荣，车马妻妾之奉矣。嗟夫，持此道而留学，则虽有吾国学子充塞欧美之大学，于吾国学术文明更何补哉！更何补哉！吾故曰：留学者过渡之丹楫，而非敲门之砖也。
吾所谓留学者，废时伤财事倍而功半者，又何也？请先言废时。留学者，不可无预备。以其所受学者，将在异言之国，则不得不习其语言文字。而西方语言文字与吾国大异，骤习之不易收效。即如习英文者，至少亦须四五年，始能读书会语。所习科学，又不得不用西文课本，事倍功半，更不待言此数年之时力，仅预备一留学之资格。既来异国，风俗之异，听讲之艰，在在困人。彼本国学子，可以一小时肄习之课，在我国学子，须以一二倍工夫为之，始克有济。夫以倍蓰之日力，乃与其国子习同等之课，其所成就，或可相等，而所暴殄之日力，何可胜计！废时之弊，何待言矣。次请论伤财。在国内之学校，其最费者，莫如上海诸校。然吾居上海六年，所费每年自百元至三百元不等。平均计之，约每年二百五十墨元，绰有余裕矣。今以官费留学，每月得八十元，每年乃费美金九百六十元，合墨银不下二千元，盖八倍于上海之费用。以吾一年留学之费，可养八人在上海读书之资。其为伤财，更何待言。夫以四五年或六七年之功，预备一留学生，及其既来异邦，乃以倍蓰之日力，八倍之财力，供给之，然后造成一归国之留学生，而其人之果能有益于社会国家与否，犹未可知也。吾故曰：留学者废时伤财事倍而功半者也。
吾所谓留学者，救急之计而非久远之图者，何也晤国文化中滞，科学不进，此无可讳者也。留学之目的，在于植才异国，输入文明，以为吾国造新文明之张本，所谓过渡者是也。以己所无有，故不得不求于人；吾今日之求于人，正所以为他日吾自有之预备也。救济者学于人之可耻，吾已言之。求学于人之事倍功半，吾亦已言之。夫诚知其耻，诚知其难，而犹欲以留学为储才长久之计，而不虽筹善策，是久假而不归也。是明知其难而安其难，明知其耻而犹砚颜忍受不思一洗其耻也。若如是，则吾国文明终无发达之望耳。读者疑吾言乎？则请征之事实。五六年前，留学生远不如今日之众也，而其时译书著书之多，何可胜计！如严几道、梁卓如、马君武、林琴南之流，其绍介新思想、输入新文明之苦心，都可敬佩也。至于今日，留学人数骤增矣，然数年以来，乃几不见有人译著书藉者。国内学生，心目中惟以留学为最高目的，故其所学，恒用外国文为课本。其既已留学而归，或国学无根柢，不能著译书；或志在金钱仕禄，无暇为著书之计。其结果所及，不惟无人著书，乃并一册之译本哲学科学书而亦无之！嗟夫，吾国人其果视留学为百年久远之计矣乎？不然，何著译界之萧条至于此极也！夫书藉者，传播文明之利器也。吾人苟欲输入新智识为祖国造一新文明，非多著书多译书多出报不可。若学者不能以本国文字求高深之学问，则舍留学外，则无他途，而国内文明永无增进之望矣。吾每一念及此，未尝不寒而栗，为吾国学术文明作无限之杞忧也。吾故曰：留学者，救急之策而非久远之图也。
上所言四端，留学之性质，略具于是矣。夫诚知留学为国家之大耻，则不可不思一雪之。诚知留学为过渡之舟，则不可不思过渡后之建设。诚知留学为废时伤财之下策，则不可不思所以补救之。诚知留学为可暂而不可久，则尤不可不思长久之计果何在。要而言之，则一国之派遣留学，当以输入新思想为己国造新文明为目的。浅而言之，则留学这之目的在于使后来学子可不必留学，而可收留学之效。是故留学之政策，必以不留学为目的。此目的一日未达，则留学之政策，一日不得而收效也。
二
吾绪论留学而结论曰：留学之目的，在于为己国造新文明。又曰：留学当以不留学为目的。是故派遣留学至数十年之久，而不能达此目的之万一者，是为留学政策之失败。
嗟夫！吾国留学政策之失败也，无可讳矣。不观于日本乎？日本之遣留学，与我国先后同时，而日本之留学生已归而致其国于强盛之域。以内政论，则有健全之称。以外交军事论，则国威张于世界。以教育论，则车夫下女都能识字阅报。以文学论，则已能融合新旧，成一种新文学。小说戏曲，都有健者。以美术论，则雕刻绘画都能自树一帜。今西洋美术，乃骎骎受其影响。以科学论，则本国学者著作等身者殊不乏人。其医药之进步，尤为世界所称述云。日本留学成效之卓著者。盖如此。今返观吾国则何如矣？以言政治，则但有一非驴非马之共和。以言军事，则世界所非笑也。以言文学，则旧学已扫地，而新文学尚遥遥无期。以言科学，则尤可痛矣。全国今日乃无一人足称专门学者。言算，则微积以上之书，竟不可得。言化学，则分析以上之学，即无处可以受学。言物理，则尤凤毛麟角矣。至于动植之学，则名词未一，著译维艰。以吾所闻见，全国之治此学者一二人耳。凡此诸学，皆不可谓为高深之学，但可谓入学之津梁，初学之阶梯耳。然尤幼稚浅陋如此，则吾国科学前途之长夜漫漫，正不知何时旦耳。四十年之留学政策，其成效之昭然在人耳目者，乃复尔尔。吾友任叔永尝言吾国今日乃无学界，乃谓岂独无学界，乃并无学问可言，更无新文明矣。
夫留学政策之失败，过何故欤？曰是有二因焉：一误于政府教育方针之舛误，再误于留学生志趣之卑下。
曷言之一误于政府也？曰：政府不知振兴国内教育，而惟知派遣留学，其误也，在于不务本而逐末。前清之季，政府以廷试诱致留学生。其视国外之大学，都如旧日之书院，足为我储才矣。当美国之退还赔款也，其数甚巨，足以建一大学而有余。乃不此之图，而以之送学生留学美国。其送学生也，又以速成致用为志，而不为久远之计。于是崇实业工科，而贱文哲政法之学。又不立留学年限，许其毕业即归，不令久留为高深之学。其赔款所立之清华学校，其财力殊可作大学，而惟以预备留美为志，岁掷巨万之款，而仅为美国办一高等学校，岂非大误也哉！此前清之误也，今民国成立，不惟于前清之教育政策无所改进，又从而效之，乃以官费留学为赏功之具，于是有中央政府赏功留学之举，于是有广东、陕西、湖南、江西赏功留学之举。其视教育之为物，都如旧日之红顶花翎，今日之嘉禾文虎，可以做人情赠品相授也。民国成立以来，已二年矣，独未闻有人建议增设大学、推广国内高等教育者，但闻北京大学之解散耳。推其意以为外国大学，其多如鲫，独不可假为吾国高等教育之外府耶？而不知留学乃一时缓急之计，而振兴国内高等教育，乃万世久远之图。留学收效速而影响微，国内教育收效迟而影响大。今政府岁遣学生二百人，则岁需美金十九万二千元，和银元四十万有奇。今岁费四十万元，其所造就仅二百人耳。若以此四十万元，为国内振兴高等教育之费，以吾国今日生计之廉，物价之贱，则年费四十万元，可设大学二所，可容学生二千人，可无疑也。难者将曰：以今日吾国学界之幼稚，此国内二千人之所成就，必不如海外两百人所成就之多。则将应之曰：此无可免者也。然则令今日所成就，较之留学，唯一与五之比例，则十年之后，或犹有并驾齐驱之一日。何则？以有本国之大学在，有教师在，有实验室在，有课堂校舍在，则犹有求学之所，有推广学问之所也。今若专恃留学，而无国内大学以辅之，则留学而归者，仅可为衣食利禄之谋，而无传授之地，有无地可为继续研究高等学业之计，则虽年年遣派留学，至于百年千年，其于国内文明无补也，终无与他国教育文明并驾齐驱之一日耳。盖国内大学，乃以国教育学问之中心；无大学，则一国之学问无所折中，无所归宿，无所附丽，无所继长增高。以国内大学为根本，而以留学为造大学教师之计；以大学为鹄，以留学为矢，矢者所以至鹄之具也。如是则吾国之教育前途，或尚有万一之希冀耳。
曷言之再误于留学生也？曰：留学生之不在为祖国造新文明，而在一己之利禄衣食；志不在久远，而在于速成。今纵观留学界之现状，可得三大缺点焉：
一曰苟且速成。夫留学生即无心为祖国造文明，则其志所在，但欲得一纸文凭，以为啖饭之具。故当其未来之初，已作亟归之计。既抵此帮，首问何校易于插班，何校易于毕业。既入校，则首询何科为最易，教师中何人为最宽。然后入最易之校，择最宽之教师，读最易之课。迟则四年，早则二三年，而一纸羊皮之纸，已安然入手，俨然大学毕业生矣，学成矣。及其归国也，国人亦争以为某也某也，今自某国某大学毕业归矣，学成矣。而不知四年毕业之大学生，在外国仅为问学之初级，其于高深之学问，都未窥堂奥，无论未能升堂入室矣。此种得第一级学位之毕业生，即以美国一国论，每年乃有五万人之多（美国有名诸大学每年得第一级学位者每校都不下千人）。在人则车载斗量，不可胜数；在我则尊之如帝天，指而相谓曰，此某国某大学之毕业生也。而留学生亦洋洋自满曰，我大学毕业生也。呜呼！是留学之结果，仅造得此种未窥专门学问堂奥之四年毕业生，则吾国高等教育之前途，终无幸耳。
二曰重实业而轻文科。吾所谓文科，不专指文字语言之学，盖包哲学、文学、历史、政治、法律、美术、教育、宗教诸科而言，今留学界之趋向，乃偏重实科，而轻文科。以晚近调查所得，盖吾国留美四百余大学学生中，习文科者仅及百人，而习工程者倍之。加入农学、化学、医学之百余人，则习实科者之数，即三倍于文科云。袒实科者之说曰：吾国今日需实业工业之人才甚急。贷恶其弃于地也，则需矿师；交通恶其不便也，则需铁道工程师；制器恶其不精也，则需机械工程师；农业恶其不进也，山林恶其不修也，则需农学大师、森林学者焉。若夫文史哲学，则吾国固有经师文人在；若夫法家政客，则今日正苦其多；彼早稻田明治大学之毕业生，皆其选也。故为国家计，不得不重实科，而轻文科。且习文科者，最上不过得一官，下之仅足以糊口，不如习工程实科者有作铁道大王百万巨富之希望也。故为个人计，尤不得去彼而取此。此二说之结果，遂令习工程实业者充塞于留学界。其人大抵都勤苦力学，以数年之功，专施诸机械木石钢铁之间。卒业之后，或可以绘一机器之图，或可以布百里之路，或可以开五金之矿。然试问即令工程之师遍于中国，遂可以致吾国于富强之域乎？吾国今日政体之得失，军事之预备，政党之纷争，外交之受侮，教育之不兴，民智之不开，民德之污下，凡以此种种，可以算学之程式机械之图形解决之乎？可以汽机轮轨钢铁木石整顿之乎？为重实科之说者，徒见国家之患贫，实业之不兴，物质文明之不进步，而不知一国治乱、盛衰之大原，实业工艺，仅其一端。若政治之良窳，法律之张弛，官吏之贪廉，民德之厚薄，民智之高下，宗教之善恶，凡此种种之重要，较之机械工程，何啻十伯倍！一国之中，政恶而官贪，法敝而民偷，教化衰而民愚，则虽有铁道密如蛛网，煤铁富于全球，又安能免于蛮野黑暗之讥，而自臻于文明之域也哉？且夫无工程之师，犹可聘诸外人，其所损失，金钱而已耳。至于一国之政治、法律、宗教、社会、民德、民智、则万非他人所能代庖（今之聘外国人为宪法顾问者失算也），尤非肤受浅尝者所能赞一辞，以其所关系，故不仅一路一矿一机一械之微，乃国家种姓文化存亡之枢机也。吾非谓吾国今日不需实业人才也，实业人才固不可少，然吾辈绝不可忘本而逐末。须知吾国之需政治家、教育家、文学家、科学家之急，已不可终日。不观乎晚近十余年吾国人所受梁任公、严几道之影响为大乎？亦受詹天佑、胡栋朝之影响为大乎？晚近革命之功，成于言论家理想家乎？抑成于工程之师机械之匠乎？吾国苟深思其故，当有憬然于实业之不当偏重，而文科之不可轻视者矣。
三曰不讲求祖国之文字学术。今留学界之大病，在于数典忘祖。吾见有毕业大学而不能执笔作一汉文家书者矣，有毕业大学而不能自书其名者矣，有毕业工科而不知中国有佛道二教者矣。吾不云乎，留学者，过渡之舟楫也。留学者，篙师也，舵工也。舟楫具矣，篙师舵工毕登矣，而无帆、无舵、无篙、无橹，终不能行也。祖国之语言文字，乃留学生之帆也，舵也，篙也，橹也。帆飞篙折，舵毁橹废，则茫无涯际之大海，又安所得渡耶？徒使彼岸问津人，望眼穿耳。吾以为留学生而不讲习祖国文字，不知祖国学术文明，其流弊有二：
（一）无自尊心。英人褒克有言曰：人之爱国，必其国有可爱者存耳。今吾国留学生，乃不知其国古代文化之发达，文学之优美，历史之光荣，民俗之敦厚，一入他国，目眩于其物质文明之进步，则惊叹颠倒，以为吾国视此真有天堂地狱之别。于是由惊叹而艳羡，由艳羡而鄙弃故国，而出主入奴之势成矣。于是人之唾余，都成珠玉，人之瓦砾，都成琼瑶。及其归也，遂欲举吾国数千年之礼教文字风节俗尚，一扫而空之，以为不如是不足以言改革也。有西人久居中国，归而著书曰：今中国少年所持政策，乃趸卖批发之政策也。斯言也，恶谑欤？确论欤？
（二）不能输入文明。祖国文字，乃留学生传播文明之利器，吾所谓帆舵篙橹者是也。今之不能汉文之留学生，既不能以国文教授，又不能以国语著书，则其所学，虽极高深精微，于莽莽国人，有何益乎？其影响所及，终不能出于一课堂之外也。即如严几道之哲学，吾不知其潜深，然吾国今日学子，人人能言名学群学之大旨，物竞天择之微言也，伊谁之力欤？伊谁之力欤？又吾国晚近思想革命，政治革命，其主动力，多出于东洋留学生，而西洋留学生寂然无闻焉，其故非东洋学生之学问高于西洋学生也，乃东洋留学生之能著书立说者之功耳。使吾国之
留学生，人人皆如邝富灼、李*登*辉，则吾国之思想政治必与二十年前丝毫无易，此可断言者也。
上所论三者，一曰苟且速成，二曰偏重实科，三曰昧于祖国文字学术。惟其欲速也，故无登峰造极之人才。惟其趋重实科也，故其人多成工师机匠，其所影响，不出一路一矿之微，而于吾所谓为祖国造文明者，无与焉。惟其昧于祖国之文字学术也，故即有饱学淹博之士，而无能自传其学于国人，仅能作一外国文教员以终身耳，于祖国之学术文化何所裨益哉？固吾以为留学之效所以不著者，其咎亦由留学生自取之也。
是故吾国数十年来之举，一误于政府之忘本而逐末，以留学为久长之计，而不知振兴国内大学，推广国内高等教育，以为根本之图。国内高等教育不兴，大学不发达，则一国之学问无所归聚，留学生所学，但成外国入口货耳。再误于留学生之不以输入文明为志，而以一己之衣食利禄为志。其所志不在久远，故其所学不必高深。又蔽于近利而忘远虑，故其所肄习多偏重工程机械之学。虽极其造诣，但可为中国增铁道若干条，开矿产若干处，设工厂若干所耳，于吾群治进退，文化盛衰，故丝毫无与也。吾国留学政策之全行失败，正坐此二大原因。又不独前此之失败已也。若政府犹不变其教育方针，若留学生犹不改其趋向志趣，则虽岁遣学生千人，致于千年万祀之久，于吾国文明无所裨益也。但坐见旧文明日即销亡，而新文明之来，正遥遥无期耳！吾为此惧，遂不能已于言。吾岂好为危言，以耸人听闻哉？吾不得已也。
三
吾既论留学之性质及其失败之原因矣，然则留学可废乎？曰：何可废也？吾不云乎，留学者，救急之上策，过渡之舟楫。吾国一日未出过渡之时代，则留学一日不可废。以留学之效不著之故，而废留学，是因噎而废食也。病噎者，治噎可也，而遂废食，不可也。患留学之失败者，补救之可也，而遂废留学，不可也。补救之之道奈何？曰：改教育之方针而已矣。吾国在昔之教育，以科举仕进为目的。科举之废八年矣，而科举之余毒未去。吾观于前清学部及今日教育部之设施，一科举时代之设施也。吾观于今日国内外学子之趋向志趣，一科举时代之趋向志趣也。考优也，考拔也，考毕业也，廷试留学生也，毕业生与留学生之授官也，皆以仕进利禄劝学者也。上以此劝，则下以此应。无惑乎吾国有留学生至数十年之久，而不得一专门学者也。以国家之所求固不在此，而个人之所志，亦不在此也。居今日而欲以教育救国也，非痛改此仕进利禄之方针，终无效耳，终无效耳！夫吾国今日果宜以何者为教育之方针乎？曰：今日教育之唯一方针，在于为吾国造一新文明。吾国之旧文明，非不可宝贵也，不适时耳，不适于今日之世界耳。欧洲有神话，记昔有美女子忤一巫，巫以术闭之塔上，令长睡百年，以刺蔷薇封其塔，人莫能入。百年既逝，有少年勇士，排蔷薇而入塔，睹此长睡美人之容光，遽吻其颊，而女子遽惊觉，百年之梦醒矣，遂为夫妇。吾国之文明，正类此蔷薇塔上百年长睡之美人。当塔上香梦沉酣之时，塔外众生方扰攘变更，日新而月异。迨百年之梦醒，而塔外之世界，已非复百年前之世界。虽美人之颜色如故，而鬟鬓冠裳，都非时世之装矣。吾国近事，何以异此。吾之长睡，何止百年？当吾梦醒之日，神州则犹是也，而十九世纪与二十世纪之世界，已非复唐宋元明之世界。吾之所谓文明，正如百年前之画眉深浅，都不入时。是故塔上梦醒之美人，而欲与塔外蛾眉争妍斗艳也，非改效时世之装不可。吾国居今日而欲与欧美各国争存于世界也，非造一新文明不可。造新文明，非易事也，尽去其旧而新是谋，则有削趾适履之讥；取其形式而遗其精神，则有买椟还珠之诮。必也，先周知我之精神与他人之精神果何在，又须知人与我相异之处果何在，然后可以取他人所长，补我所不足，折中新旧，贯通东西，以成一新中国之新文明。吾国今日之急务，无急于是者矣。二十世纪之大事，无大于是者矣。以是为吾民国之教育方针，不亦宜乎？
教育方针既定，则留学之办法已不可不变。盖前此之遣留学生，但为造官计，为造工程师计，其目的所在，都不出仕进车马衣食利禄之间。其稍远大者，则亦不出一矿一路之微耳，初无为吾国造新文明之志也，今既以新文明为鹄，则宜以留学为介绍新文明之预备。盖留学者，新文明之媒也，新文明之母也。以浅陋鄙隘之三四年毕业生，为过渡之舟，则其满载而归者，皆其三四年中所生吞活剥之入口贷也，文明云乎哉！文明云乎哉！吾故曰：留学方法不可不变也。
改良留学方法之道奈何？曰：第一需认定留学乃是救急之图，而非久长之计（其说见一），久长之计乃在振兴国内之高等教育。是故当以国内高等教育为主，而以留学为宾；当以留学为振兴国内高等教育之预备，而不当以国内高等教育为留学之预备。今日之大错，在于以国内教育仅为留学之预备。是以国中有名诸校，都重西方，用西方教授科学。学生以得出洋留学为最高之目的，学校亦以能使本校学生可考取留学官费，或能直入外国大学，则本校之责已尽矣。此实今日最大之隐患。其流弊所及，吾国将年年留学永永为弟子之国，而国内文明终无发达之望耳。欲革此弊，当先正此反客为主，轻重失宜之趋向，当以国内高等教育为主脑，而以全副精神贯注之，经营之。留学仅可视为增进高等教育之一法。以为造成专门学者及大学教师之计，上也；以为造成工师机将以应今日急需之计，其次也；至于视留学为久长之计，若将终身焉，则冥顽下愚之下策矣。不佞根据上列理由，敬拟二策：一曰慎选留学，所以挽救今日留学政策只失也；二曰增设大学，所以增进国内之高等教育为他日不留学计也。今分条详论之如下。
第一，慎选留学之法，可分四级论之。
甲考试资格。凡学生非合下列资格者，不得与留学之选：
（子）国学：须通晓《四书》、《书经》、《诗经》、《左传》、《史记》、《汉书》，考试时，择各书中要旨，令疏说其义。
（丑）文学：作文能自达其意者，及能译西文者。其能通《说文》与夫《史》、《汉》之文及唐诗宋词者尤佳，不必能作诗词，但能读足矣。
（寅）史学：须通晓吾国全史（指定一种教科书，如夏穗卿《中国历史》之类）。
（理由）上列三门，初不为苛求也。国文，所以为他日介绍文明之利器也；所籍文学，欲令知吾国古文明之一斑也；史学，欲令知祖国历史之光荣也。皆所以兴起其爱国之心也。凡此三者，皆中学以上之学生人人所应具之知识，以此为留学生之资格，安得为苛求乎？
（卯）外国语：留学之国之言语文字，需能读书作文，如留英美者须英文，留德法者须德法文，皆须精通。此外尚须通一国近世语言，如留英美者，英文之外，须通德文或法文。以粗知文
法大义，能以字典读书为度。
（理由）外国大学生大抵多能通二三国文字。在美国则入大学尚可以中国文代希腊拉丁，有时德法文亦可于入大学后补习，有时竟可豁免；然欲入大学毕业院，非通德法文，即不能得博士学位。故宜以早习之为得计也。
（辰）算学：代数、平面几何、立体几何、平面三角万不可少，否则不能入大学。
（巳）科学：物理、化学之大概，动植生理，能通更佳。
（午）所至之国之历史政治：如至美者，须稍知美之历史政治，至少需读白来斯氏之《平民政治》（JamesBryce’s“AmericanCommonwealth”）。（理由）留学生不独有求学之责，亦有观风问政之责，非稍知其国之历史政治，不能觇国也。以上所列，为选送留学万不可少之资格，以非此不能入外国大学也。论者或谓今日能具此种资格者盖鲜，不知留学为今日要图，若无及格学生，宁缺可也，不可滥竽以充数也。且国家苟悬此格以求之，则国中欲得官费留学者，必将竭力求及此格，不患缺也。
乙留学年限。求学第一大病在于欲速成。
第二大病在于陋隘。速成者浅尝而止，得一学士文凭即已满意，不自知其尚未入学问之门也。陋隘者除所专习之外，别无所知。吉见有毕业大学工科，而不知俾斯麦为何许人者矣。欲革此二弊，当采限年之法。
（子）凡留学之第一二年，一律学文科（ArtsandSciences或名AcademicCourse），彼可多习语言文字、政治、历史、哲学、理化之类，以打定基础，开拓心胸。二年之后，然后就性之所近习专科，或习文艺，或习实业工程焉。
（丑）所学四年毕业之后，习文科者须入毕业院，至少再留一年，能更留二三年尤佳。其习工程者，至少须至实地练习一年，始可令归。
丙鼓励专门学问。以上所陈资格、年限，都为直入大学者计耳。
在外国大学四年毕业，其事至易，而所学綦潜，不足以言高深之学问也。真正专门之学问，须于毕业院求之，故当极力鼓励学生入毕业院。其法有三：
（子）择私费学生已毕业外国大学，又得大学保证，其所学果有心得堪以成就者，由国家给与官费，令入毕业院，继续所学。
（丑）择本国大学毕业生成绩优美、有志往外国继续研究所学者，与以官费。
（理由）所以必须大学保证其学有心得成绩优美者，以毕业乃是易事，往往有所学，毫无心得，而勉强及格得毕业者，故须保证也。
（寅）设特别专门官费。特别专门官费者，指定某项官费，需用作留学某种学问之费，如设矿学官费若干名，昆虫学官费若干名之类。此种官费，办法如下：
（一）分科：分科视国家时势所急需而定。如需昆虫学者，则设昆虫学官费；需植物学者，则设植物学官费是也。
（二）资格：凡于指定之科学有根柢，又有志研究更深学问者，皆得应考。又凡在外国大学专门已有成绩者，但有大学本科掌教保证，亦可给与。（参观丙子）
丁官费留学生对于国家之义务。
官费留学省归国之后，得由中央政府或各省政府随时征召，或入国家专门图书馆编撰教科书，或在国家大学或各省立大学任教授之责，或在国家工厂任事，或在各部效力。其服劳之期限，视其人留学之年限而定。在此服劳期内，所受薪俸，皆有定额。著为律令。其有不服征召者，有罚，国家得控告之。上所述诸条，皆改良留学之办法，但可施诸官费学生，而不能施诸私费学生者也。诚以今日留学界官费者具十之六七，其费既出自国家，易于整顿改革。彼私费学生，费自己出，非国家所能干预，无可如何也。
第二，增设大学。吾国诚以造新文明为目的，则不可不兴大学，徒恃留学无益也。盖国内之大学，乃一国学术文明之中心；无大学，则输入之文明，皆如舶来之入口货，一入口立即销售无余，终无继长增高之望（其说互见二）。吾国比年以来，留学生日众而国中高等教育毫未进步者，盖以仅有留学而无大学以为传布文明之所耳。国中无完美之大学，则留学生虽有高深之学生，无所用之，其害一也。国中无地可求高等学问，则学者人人都存留学之志，而国内文明永无进步之望，其害二也。外国大学四年毕业之学科（即所谓Under-graduateCourse），国内大学尽易教授，何必费时伤财，远求之于万里之外乎？（实科稍难，文科更易。）其害三也。外国有名之大学，当其初创，都尝经过一草昧经营之时代，非一朝一夕即可几今日完美之境。吾国设大学于今日，虽不能完备，而他日犹有继长增高急起直追之一日。若并此筚路褴褛之大学而亦无之，更安望他日灿烂光华之大学哉？其害四也。今国学荒废极矣！有大学在，设为专科，有志者有所肄习，或尚有国学昌明之一日；今则全国乃无地可习吾国高等文学，其害五也。积此五害，吾故曰不可不兴大学。
（附注）吾国今日有称“大学”者若干所，然夷考其学科，察其内容，其真能称此名者，盖甚少也。大学英名University，源出拉丁Universitas，译言全也，总也，合诸部而成大全也。故凡具各种专门学科合为一大校者，始可称为大学。其仅有普通文科，或仅有一种专门学科者，但可称为学院，或称某科专门学校。College即如记者所居康南耳大学，乃合九专校而成：曰文艺院，曰农学院，曰法学院，曰机械工程院，曰土木工程院，曰建筑学院，曰医学院，曰兽医学院，曰毕业院。此九院者，分之则各称某院，或某校，合之乃成康南耳大学耳。今吾国乃有所谓文科大学，经科大学者，夫既名经科，既名文科，则其为专科学校可知，而亦以大学名，足见吾国人于“大学”之真义尚未洞然也。后此本文所用“大学”概从此解，其仅有一种专科者，则称专科学校（省称专校）。
增设大学之计划，管见所及，略如下方：
一、国家大学。直接隶属中央教育部，择最大都会建设之，如今之北京、北洋、南洋三大学皆是。此等大学，宜设法为之推广学科（今此三大学制学科不完极矣，几不能名为大学），增置校舍，及实验室。增设学额，分摊各省，省得送学生若干人。此等国家大学，代表全国最高教育，为一国观瞻所在，故学科不可不完也，试验场不可不备也。校中教师宜罗致海内外名宿充之。所编各学科讲义，宜供全省大学之教本。大学之数，不必多也，而必完备精全。今不妨以全力经营北京、北洋、南洋三大学，务使百科咸备，与于世界有名大学之列，然后以余力增设大学于汉口、广州诸地。日本以数十年之力经营东京西京两帝国大学，今皆有声世界矣。此其明证，未尝不可取法也。
二、省立大学。省立大学，可视本省之急需而增置学科，如浙江大学则宜由蚕学种茶专科，福建大学则宜有漆工及造船专科，江西大学则宜有瓷器专科之类，此省立大学之益也。
省立大学可就今之高等学堂改设之。先于高等学堂内设大学科，以高等毕业生及招考所得者实之。又可合本省之高等实业、高等商业、法政专科、路矿学堂、高等师范诸校而并为一大学，即可节省无数监督提调之薪俸，又可省去无数之教员，利莫大焉。省立大学隶于本省之教育司，由本省议会指定本省租税若干为经费。省立大学学费宜轻，能免费更佳。如不能免费，则每县应有免费生若干名，以考试定之。
各省大学，入学程度及毕业年限，均由中央教育部定之，以规划一。其毕业所得学位，与国家大学所给同等。毕业生之程度，宜竭力求与各国大学同等。内地人少民贫之省，不能设大学者；可与他省联合设立大学，如陕甘大学、云贵大学之类。
三、私立大学。凡以私人财产设立大学者，须将所捐财产实数及立学宗旨，呈报本省教育司立案。成立之后，宜由教育司随时考察其成绩。其成效已大著者，国家宜匡助之。匡助之法，或捐款增设学科于其校中，以助成其完备（记者所居之康南耳大学为私立大学，而纽约省政府乃设农院及兽医院于是），获捐款设免费额若干名于其校中，彼贫家子弟得来学焉。
私立大学之入学资格及毕业年限，皆须与国家大学及省立大学同等。
私立大学在各国成绩卓著，而尤以美国为最著。美国有名之大学，哈佛Harvard，耶尔Yale，康南耳Cornell，约翰霍铿John’sHopkins，卜郎Brown，芝家角Chicago（煤油大王洛克斐老所捐），皆私立大学也。私立大学非一人所能成，所赖好善之士，慷慨继续捐助，以成创始者之美，始有济耳。
以上所述三种大学，略具梗概而已，尚有专科学校亦关紧要，故附及焉。
四、专科学校（或官立或私立）。上所述之大学，皆以一大校而具若干专校者也。合诸专校为一校，既可节省许多职员教员之薪俸，又以诸校同居一地，学生可于本科之外，旁及他科，可免陋隘之弊。惟有时或经费不足设大学，或地方所需以某科为最急，或其位置所在，最适于某科，于是专科学校兴焉。在吾国，如江西之景德镇可设瓷器专科学校，萍乡、大冶科设矿业学校是也。
专科学校有三大目的：（一）在于造成实用人才。如矿业学校需造成矿师，铁道学校在造成铁道工程师之类。（二）在于研求新法以图改良本项实业。如瓷业学校不独须研究瓷器之制造，并须研究改良吾国瓷业之法。（三）在于造成管理之人才。今人徒知工程之必要，而不知工程师正如一种人型的机器，供人指挥而已。各种工业实业之发达，端赖经理得人。此项经理之才，譬之军中之将帅，一军之安危胜负系焉。若工程师则兵而已耳，枪炮而已耳，是故专校宜注意此项知识。习银行者，不独能簿记分明而已，尤在能深知世界金融大势。习铁路者，不独知绘图筑路，尤宜知铁路管理法及营业法。
专科学校毕业生，宜与大学毕业生同等。
以上所述大学及专校之组织，但就管见所及，贡其邹荛而已。此外尚有二要点，亦未可忽，略称之如下：
（甲）大学中宜设毕业院。毕业院为高等学问之中心，以四年毕业之大学生，尚未足以语高深之学问。各国于学问，其有所成就者，多由毕业院出者也。鄙意宜鼓励此种毕业院。院中组织，以本学所有各科正教习兼毕业院教习，另推一人主之。院中学科以研究有心得为重。美国大学毕业院有两种学位：一为硕士，至少需一年始可得之，一为博士，需三年始可得之。院中学生须择定一正科一副科（欲得博士者须二副科），所习各科大概多关此二科者。又须于正科内择定一重要问题，足资研究者，而旁搜博采以研究之。有所心得，乃作为论文，呈本科教师，谓之博士论文，或硕士论文。如所做论文果有价值，则由大学刊行于世。
（乙）大学中无论何科，宜以国语国文教授讲演，而以西文辅之。此条在今日似不能实行，其故以一、则无译本之高等教科书；二、则当教员者未必人人能编讲义；三、则科学名词未能统一，不宜编著书籍。此三层阻力，可以下法消除之：
（一）国家设专门图书馆，选专门学者居其中，任以二事：
（子）编译专门教科书供各大学采用。
（丑）编译百科词典。凡译著书者须遵用词典中名词，以求统一。词典未出版以前，译书著书者，需将所用名词，送交此馆中本科编纂人，得其核准。如著译人不愿用词典中名词，须注明“词典中作某名”。
此图书馆或即与国家所立大学同设一处，彼编译教科书者即可实地练习，视其书适用与否。
（二）凡国立省立各大学中，非能用国文教授者不得为教师。其能自编讲义者听，惟所用名词，须遵用国家专门图书馆词典。其不欲编讲义者，可采用图书馆所编之教本。
（三）大学生至少须通一国外国文字，以能读书为度，故各大学可用西文书籍为
参考互证之用。
夫居今日而言，大学必用国文教授，吾亦知其难。惟难不足畏也，今日勉为其难，他日自易易。若终不为，则难者终无变易之一日耳。须知吾辈今日求学问，并非仅作入他国大学计已也，乃于令吾所学于人者，将由我而输入祖国，彼人人皆可学之。然则非以国文著译书籍不可。今之所以无人著译科学书籍者，以书成无所用之，无人读之耳。若大学既兴，而尤不能用国文教授讲演，则永永无以本国文字求高等学之望矣！
结论
吾作《非留学篇》乃成万言。冗长芜杂之咎，吾何敢辞！今欲提拮纲领，为国人重言以申明之，曰：吾国今日处新旧过渡青黄不接之秋，第一急务，在于为中国造新文明。然徒恃留学，决不能达此目的也。必也一面亟兴国内之高等教育，俾固有之文明，得有所积聚而保存，而输入之文明，亦有所依归而同化；一面慎选留学生，痛革其速成浅尝之弊，期于造成高深之学者，致用之人才，与夫传播文明之教师。以国内教育为主，而以国外留学为振兴国内教育之预备，然后吾国文明乃可急起直追，有与世界各国并驾齐驱之一日，吾所谓“留学当以不留学为目的”者是也。若徒知留学之益，乃恃为百年长久之计，则吾堂堂大国，将永永北面受学称弟子国，而输入之文明者如入口之货，扞格不适于吾民，而神州新文明之梦，终成虚愿耳！吾为此惧，遂不能已于言。知我罪我，是在读者。
本文作于1912年，原载《留美学生年报》第三年本（1914年1月出版）

